楞严经卷一

如是我闻，一时佛在，室罗筏城，祇桓精舍。
与大比丘，众千二百，五十人俱。皆是无漏，
大阿罗汉。佛子住持，善超诸有，能于国土，
成就威仪。从佛转轮，妙堪遗嘱；严净毗尼，
弘范三界，应身无量，度脱众生，拔济未来，
越诸尘累。
其名曰：大智舍利弗、摩诃目犍连、
摩诃拘𫄨罗、富楼那弥多罗尼子、须菩提、
优波尼沙陀等，而为上首。
复有无量，辟支无学，并其初心，同来佛所，
属诸比丘，休夏自恣。十方菩萨，咨决心疑，
钦奉慈严，将求密义。即时如来，敷座宴安，
为诸会中，宣示深奥，法筵清众，得未曾有。
迦陵仙音，遍十方界。恒沙菩萨，来聚道场，
文殊师利，而为上首。
